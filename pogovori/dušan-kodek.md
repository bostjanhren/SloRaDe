---
layout: page
title: "Dušan Kodek"
---

# Povzetek: Dušan Kodek

Vse se je začelo okrog leta 1976. Takrat se je v tedanji Iskri (kasneje Tozd računalniki) pojavila ideja, da bi izdelali računalniški sistem, ki bi se serijsko proizvajal in prodajal. Sistem smo razvijali na faksu, izdelali načrte in prototipe, plošče tiskanega vezja pa so izdelovali v Iskri. Leta 1977 je bil tako narejen že prvi prototip, nato pa je bilo izdelanih in prodanih okrog 200 računalnikov. Po mojem mnenju je bil to prvi in najpomembnejši računalnik v Sloveniji, zdi se mi, da tudi noben ni bil prodan v takem številu. Uporabljali smo ga tudi za športna tekmovanja, recimo za prenose smučarskih skokov iz Planice.

Računalnik Iskra Data 1680 je bil narejen modularno, z dvema disketama. Imel je 15 prostorov za kartice, V/I priključke, modem, timer, zelo dober zaslonski urejevalnik besedila in interpreter basic. Operacijski sistem je bil podoben DOS-u, imenoval se je IDOS. Bil je pravzaprav kopija AMI-jevega razvojnega sistema, ampak zaradi drugačnega hardware-a s kar veliko spremembami. Ker je imela Iskra pogodbo s podjetjem AMI, ki je bil licenčni proizvajalec Motorolinih procesorjev, smo uporabili njihov procesor, saj je bil lahko dostopen. Osnovna ideja je bila sicer, da bi ljudje lahko ta računalnik uporabljali kot razvojni sistem, torej ne samo za obstoječe aplikacije, ampak da bi lahko sprogramirali tudi svoja orodja. 

Zanimiva stvar je bila, ko so k nam tekom razvoja Iskra Date 1680 iz nemške podružnice Iskra Data Frankfurt poslalo slovenskega inženirja, ki je bil tam zaposlen, da bo pomagal pri razvoju. Najprej se je začudil, saj so mu v Nemčiji rekli, da pri nas nihče nič ne zna. Nato pa je predlagal, da bi prenehali s to različico in razvili enak sistem, le s procesorjem Z80, ki je bil precej cenejši. Po mojem mnenju je bil procesor slabši, bil pa je cenejši in takrat so jih starši kupovali za otroke, ti pa so večinoma na njih igrali le igrice. Grafika je bila obupna, ampak ljudje takrat niso bili izbirčni. Zamenjava procesorja se k sreči ni zgodila, razlog za ta predlog pa je bila najbrž želja po zaslužku. 

Fakulteta je takrat imela pogodbe z različnimi podjetji, recimo tudi s Plamo Podgrad, kjer so izdelovali galvanske linije. V njihovi tovarni so kovinske izdelke pomakali v kemikalije, za premik teh izdelkov pa je skrbela naprava, ki se premikala sem ter tja in spustila izdelek v določeno kemikalijo. Mi smo razvili elektroniko in programe za to napravo. Takrat se nam je zgodilo, da je sistem lepo deloval v laboratoriju, v tovarni pa se je pojavila težava. Na začetku je sistem lepo deloval, potem pa se je kar naenkrat ustavil. Po dolgotrajnem iskanju razloga za ta problem, smo odkrili, da je v sosednjem prostoru stiskalnica, skozi katero ob prižigu steče močan tok, ki je zmedel našo napravo. Če bi se to zgodilo danes, bi enostavno uporabili UPS, ampak ta takrat še ni obstajal, zato smo morali razviti posebne filtre, ki so nato rešili naš problem. 

Po politični odločitvi združitve Tozd računalniki in Delte je začel nastajati izboljšan sistem, Triglav, ki je bil precejšen korak naprej, vendar pa dlje od prototipov ni prišel. Iskra Delti takrat razvoj namreč ni bil več v interesu, saj je bil zaslužek od prodaje večji. Uvažali so računalnike podjetja DEC (t.j. Digital Equipment Corporation), nanje so nalepili nalepke in jih prodajali kot svoje po veliko višji ceni. Oni so takrat obvladovali trg, med drugim je bil v Jugoslaviji takrat sprejet tudi zakon, ki je prepovedoval izdelovanje računalnikov ostalim podjetjem, prav tako si potreboval njihovo soglasje, če si želel kupiti računalnik.

Zanimiva prigoda z Iskra Delto se je zgodila v času, ko so prodajali računalnik Partner. Izkoristili so svoj položaj na trgu in pri nakupu tega računalnika je moral vsak kupec podpisati, da bo uporabljal le aplikacijo, ki je bila že predhodno naložena na računalniku. Narejen je bil z operacijskim sistemom CPM, ki je bil zelo podoben IDOS-u. Takrat smo tudi na fakulteti kupili dva, saj drugih nismo mogli kupiti, ker nismo imeli deviz.  Nato pa je nekdo čisto po nesreči ugotovil, da sistem, če pustiš odprta vratca za diskete in prižgeš računalnik, skoči v CPM. Potem se je dalo delati vse, kar naj bi bilo drugače zaklenjeno in študenti so lahko pisali programe v CPM-u. Ko pa so na Iskra Delti to ugotovili, so se začeli sklicevati na papir, ki smo podpisali glede uporabe aplikacije, grozili so nam celo s tožbo vendar do tega ni prišlo. 

To so bili sicer kar čudni časi. Ko smo na fakulteti izdelovali računalnike, smo morali po čipe hoditi v tujino, največ v München. Pri tem so nam najprej težave delali Nemci, ki niso pustili izvažati določenih čipov, potem pa še na naši meji, saj so hoteli, da plačujemo carino zanje. K sreči so bili čipi majhni in smo jih lahko skrivali v žepih. Takrat je bilo tudi izredno težko uvažati, ni bilo deviz, marsičesa pa iz zahoda niso dovolili izvoziti, saj je bila Jugoslavija komunistična država. Vedno je bilo potrebno imeti t.i. »end use certificat«, ki pa ga je bilo skoraj nemogoče dobiti. To je imelo velik vpliv na cene, pri nas so bile praviloma tri- do štiri- krat višje kot v Ameriki ali Nemčiji. 

Tudi kasneje se PC-jev pri nas ni dalo kupiti, zato smo ponje hodili v tujino. Celih računalnikov nismo dobili, zato smo kupovali posebej osnovne plošče, škatle in monitorje in jih tukaj sestavili. Na fakulteti je bilo to možno, saj je bilo dovolj ljudi, ki so se spoznali na to področje, za navadne uporabnike pa to ni bilo tako preprosto. 

Pojavitev mikroprocesorjev na trgu leta 1971 je sicer omogočila, da si je teoretično vsak lahko sam sestavil računalnik. Leta 1981 se je IBM odločil, da bo začel izdelovati računalnike in odločili so se, da bodo za to uporabili Intelove procesorje. Ta odločitev je bila usodna za tok zgodovine računalništva. Spominjam se, da smo bili takrat vsi malo razočarani, saj so bili Intelovi procesorji zastareli in slabi, na trgu je bilo veliko boljših. Vendar pa smo podcenjevali moč dobrega marketinga. Intel je tako postal vodilen na svojem področju in to le zaradi podpore IBM. Pred letom 1981 je bilo v Ameriki kar nekaj podjetij, ki so izdelovala računalniške sisteme. Po tem letu pa so večinoma vsa propadla, z izjemo Apple-a, ki sedaj obvladuje nek majhen del trga. 

------

Preberete si lahko tudi [celoten pogovor](../dušan-kodek-pogovor).
