---
layout: page
title: "Slovenska podjetja in začetki Delte"
foto: delta.jpg
categories: slo-page
---

# Slovenska podjetja in začetki Delte

Če so bila v svetu računalništva v začetku računalniške revolucije najbolj priznana podjetja IBM, DEC, Apple, Commodore, Sinclair in nato tudi Microsoft, se je v Sloveniji oziroma v bivši Jugoslaviji z njimi merila Iskra Delta, računalnike in terminale pa so izdelovali še Tovarna meril, Gorenje, ki je leta 1980 izdelal računalnik Gorenje Dialog in KOPA, ki leta 1982 izdela računalnik KOPA 2500. 

A še pred Iskro Delto je v sedemdesetih letih v Jugoslaviji delovalo veliko državno podjetje Elektrotehna, specializirano za prodajo elektrotehničnih izdelkov podjetjem v Jugoslaviji. V tistem času se je Elektrotehna povezala z ameriškim podjetjem DEC (Digital Equipment Corporation) z namenom, da bi po Jugoslaviji prodajali računalnike. 
Oddelek Elektrotehne se zato takrat preimenuje v Digital in prodaja računalnike za vodenje procesov v industriji ter na razvojnih inštitutih, nato pa še naprave za upravljanje poslovnih procesov. V 1977 je oddelek prerasel v samostojno specializirano računalniško podjetje Delta, ki je bilo takrat še vedno pod okvirom Elektrotehne. 
Tudi Delta je imela podpisano pogodbo z DEC-om in od njih je dobivala le najnujnejše dele, medtem ko so komponente za električno napajanje, hlajenje, ohišje in aplikativne programske dele računalnika proizvajali sami. Ker so bili v Delti zaposleni izobraženi in izkušeni delavci, ki so prihajali iz Oddelka za računalništvo in informatiko Fakultete za elektrotehniko, Oddelka za digitalno tehniko Instituta Jožefa Stefana in Oddelka za zastopanje tujih firm v slovenskem trgovskem podjetju Elektrotehna, se je Delta zelo hitro razvijala in leta 1977 že izdelala svoj prvi računalnik, ki so ga poimenovali kar Delta 340.

### Uveljavljanje Delte v Jugoslaviji
Računalnik je bil izdelan po lastni zasnovi in konfiguraciji. Od podjetja DEC je bil v
računalniku le procesor PDP in operacijski software, ostale enote pa so bile narejene v Delti
ali pa kupljene s strani ostalih svetovnih dobaviteljev. Lastna aplikativna programska oprema
in domače elektronske rešitve, ki so omogočale delovanje računalnika, so omogočile Delti, da
za računalnik ni bilo potrebno kupiti licenčnih dajatev, kar je bilo nujno pri izdelavi prejšnjih
računalnikov. Kljub temu je bil Delta 340 kompatibilen z DEC-ovimi računalniki. Deltovci so
bili zdaj pred težjo nalogo – računalnik prodati in se tako poskušati uveljaviti kot podjetje, ki
izdeluje računalnike, v celoti izdelane v Jugoslaviji. Zato so v letu 1978 naredili ogromno
marketinško potezo in računalnik podarili Titu za njegov rojstni dan. Za računalnik so izdelali
program, ki je Titu, ko je računalnik prejel, začel predvajati Jugoslovansko himno, hkrati pa
se je na ekranu prikazal Titov portret. S tem so Deltovci poželi uspeh in Titovo naklonjenost,
ki jim je v kasnejših mesecih reševala njihov obstoj. Kmalu po tem, še v istem letu, se je Delta
izključila iz Elektrotehne in se začela povezovati z Iskro in Gorenjem v podjetje, imenovano
Iskra Delta. Zaradi novo prihajajočih kadrov iz Iskre se je podjetje hitro razvijalo, proizvajalo
in je tako kmalu imelo lastne prodajno-servisne centre po celotni Jugoslaviji. Njihova
uspešnost je temeljila na njihovem prizadevanju, da se čim tesneje povežejo z uporabniki
njihovih računalnikov.

### Uveljavljanje v svetu
Že v letu 1980 je Iskra Delta ustanovila predstavništvo v New Yorku in navezovala stike z
ameriškimi dobavitelji ter bila tako seznanjena z najnovejšimi razvojnimi dosežki v Silicijevi
dolini. Izdelali so nova računalnika, Partner in Triglav (za internacionalne kupce Trident), leta
1984 pa prvi izvedli projekt računalniškega upravljanja in vodenja hidroelektrarne na daljavo.
Prav tako je s svojimi računalniki sodelovala pri športnih prireditvah, kot so bili skoki v
Planici, smučarska tekmovanja v Kranjski gori in Mariboru ter Zimska Univerzijada na
Čehoslovaškem. Njihovo sodelovanje je pomenilo popolno informacijsko podporo, evidenco
sodelujočih ter zbiranje in distribucijo rezultatov na različnih lokacijah.

#### Slika 1: Fotografija z Zimske univerzijade na Češkoslovaškem, na kateri je opazen reklamni
balon z logotipom Iskra Delta Computers.

V času delovanju so svoje izdelke vestno predstavljali na Interbiro sejmih v Ljubljani in
Zagrebu ter s tem privabljali tudi veliko tujih strank. Prav na sejmu leta 1984 so bili nad
dosežki Iskre Delte navdušeni predstavniki Ljudske republike Kitajske, ki so od podjetja
želeli, da skupaj uresničijo projekt, ki bi računalniško povezal policijske postaje desetih
največjih mest na Kitajskem. Iskra Delta je predlog sprejela in leta 1986 tudi uspešno
realizirala gromozanski projekt. Takrat je bil ta projekt največji nakup Kitajske sploh v
Jugoslaviji, ki je ti dve državi tudi povezal. Vseeno pa je prišlo pri uresničitvi tega projekta do
določenih zapletov. Sodelovanje Jugoslavije s Kitajsko je pritegnilo pozornost vzhodnih in
kitajskih obveščevalnih služb.

#### Slika 2: Razstavni prostor Iskre Delta na sejmu Interbiro.
Konec leta 1986 se je Iskra Delta lahko pohvalila z dolgim seznamom proizvodov in uspešnih
projektov, med katere spadajo računalniki Paka, Partner in Triglav, ki je bil pod imenom
Trident na mednarodnem sejmu v nemškem Leipzigu izbran za najboljši računalnik v odprti
konkurenci z Zahoda, Vzhoda in Daljnega vzhoda; programska oprema in sistemi Delta 800,
PDP 11, Delta 8000, Gemini in IDA; projekt LAN, Projekt komunikacij, projekt DIPS 85 in
Projekt aplikativnih branž. Vsi ti uspehi in dejstvo, da majhno podjetje obvladuje tehnologijo,
ki se jih je v takrat dalo dobiti le s strani ZDA, navdušijo tudi vodstvo Republike Indije, ki
leta 1988 v Jugoslavijo pošlje državno delegacijo s predsednikom Rajivom Gandhijem na
čelu. Tudi z njimi se Iskra Delta uspešno dogovori za sodelovanje in ustanovitev mešanega
podjetja v Indiji.

#### Slika 3: Reklamna fotografija za računalnik Partner.

#### Slika 4: Računalnik Triglav (Trident).

### Zahod levo, Vzhod desno in Iskra Delta vmes
Iskra Delta je svoje največje uspehe uživala v sredini in na koncu 80-ih let prejšnjega stoletja,
višek njenih uspehov pa se je skladal s časom visoke napetosti med ZDA in Sovjetsko zvezo,
glavnima silama Hladne vojne. Šlo je za vojno medsebojnega vojaškega in ekonomskega
izčrpavanja, do druge polovice 80-ih pa so si Združene države priborile pomembno prednost
pred Sovjeti, saj so dovolj zgodaj odkrili vrednost informacijske tehnologije. Le-ta se je

izkazala kot ključna, saj je omogočala proizvodnjo naprednejše vojaške tehnologije in
natančnejših raket, Sovjetska zveza pa je ta tehnološki zaostanek skušala nadoknaditi z večjo
kvantiteto orožij, kar je vodilo do še hujšega ekonomskega izčrpavanja, predvsem pa je
kvaliteta raket in orožja Združenih držav imela večjo težo kot kvantiteta, na katero je bila
prisiljena staviti Sovjetska zveza. Združene države Amerike so pozornost posvetile tudi
preprečevanju ali vsaj oteževanju, da bi njihova tehnologija prišla v sovjetske roke. Temu
namenu je služil embargo oziroma blokada prenosa tehnološke tehnologije in informacij iz
Zahoda na Vzhod, čemur je bila podvržena tudi Iskra Delta, saj je bila v sodelovanju z
ameriškimi proizvajalci in za potrebe proizvodnje uporabljala tudi s strani ZDA dobljene
komponente.
Sovjetska zveza je ravno v Iskra Delti videla rešitev za svoj tehnološki zaostanek za ZDA, saj
je podjetje proizvajalo tehnologijo, ki je se lahko kosala tudi z ameriško. Tako se je Iskra
Delta znašla v navzkrižnem ognju med obema poloma Hladne vojne, saj so jo pozorno
spremljale tudi ZDA, ki so v podjetju videli tržno nevšečnost (lahko bi celo rekli
konkurenčnost, a je bilo slovensko podjetje za to vendarle premajhno), predvsem pa so želeli
na vsak način preprečiti, da bi napredna tehnologija prišla v roke agentov sovjetske
obveščevalne službe KGB, saj bi to lahko pomenilo podaljšanje Hladne vojne in ponovno rast
napetosti med svetovnima silama. Že sam obstoj podjetja v tem času torej za ZDA predstavlja
preveliko tveganje.
Marca 1988 sovjetska delegacija na čelu s predsednikom Gorbačovom obišče Slovenijo, da bi
si ogledala sposobnosti Iskre in njenih podjetij, posebno Iskre Delte. Tudi njih so predstavitve
zmožnosti proizvodov Iskre Delte navdušili, zato podjetju ponudijo sodelovanje in možnost
hitre in obsežne širitve na vzhodni trg. Vodstvo podjetja sodelovanje zanima, a le v okviru
embarga in dogovora z ZDA. V začetku leta 1989 v Moskvi ustanovijo mešano
jugoslovansko-sovjetsko podjetje z imenom TEDA. Kmalu pa začne Sovjetska zveza
izsiljevati Iskro Delto in zahtevati, da se le-ta odreče zahtevi po soglasju ZDA in brez
dovoljenja administracije Združenih držav začne proizvajati svoje računalnike znotraj
Sovjetske zveze, v nasprotnem primeru bodo podjetje začeli obravnavati kot zahodno, kar bi
pomenilo izjemno otežitev pridobivanja plačil s strani vzhodnih kupcev, tudi za že dobavljeno
opremo. Ker Iskra Delta tega ne stori, začnejo sovjetski kupci spremenjene predpise
uporabljati kot izgovor, da že dobavljenih računalnikov ne plačajo v dogovorjenem roku, to
pa povzroči začetek nepremostljivih finančnih ovir za podjetje.

#### Slika 5: Fotografija predstavništva Iskre Delta in Mihail Gorbačov, ki si je prišel ogledat
Deltine računalnike.

### Propad Iskre Delte
Iskra Delta je s svojimi uspehi navdušila mnoge, a obenem ji je njen poslovni načrt nakopal
precej sovražnikov, saj je njen uspeh močno temeljil tudi na podjetnosti in določeni meri
svojeglavosti. Poleg ZDA in Sovjetske zveze jo je ogrožalo lastno politično vodstvo, ki se je
ustrašilo njenih uspehov v tujini, že omenjene svojeglave naravnanosti podjetja in morebitne
politične moči, ki bi si jo vodstvo podjetja lahko s tem pridobilo, zaradi je imela nasprotnike
tudi v vodstvu same Iskre.
Že pred sodelovanjem Iskre Delte s Sovjetsko zvezo so si jo želele podrediti Združene države
Amerike, ki so prek podjetnih, političnih in ekonomskih ukrepov želeli zamajati vero ljudi v
podjetje in si jo priključiti kot podružnico ameriškega podjetja, domači nasprotniki pa so
želeli omajati ogled podjetja in njenih zaposlenih v očeh javnosti. Leta 1987 podjetju uspe
otvoriti nov razvojno-proizvodni center v Ljubljani in umiriti pritisk nase. Podležejo pa
pritisku s strani podjetja IBM in se strinjajo za sodelovanje z njimi, kar omogoči ZDA dober

pregled nad slovenskim prostorom, saj je bila Iskra Delta sedaj v sodelovanju tako z DEC kot
z IBM. Nova strategija za zaviranje razvoja sedaj postanejo ponudbe zaposlenim pri Iskri
Delti za izobraževanje in zaposlitev v ZDA.
Nenormalna inflacija v Jugoslaviji v letu 1989 povzroča podjetjem izjemne težave že samo pri
pravočasnem plačevanju delavcev, a Iskra Delta le-te uspešno premošča zaradi prodora za
vzhodni trg. Prvi usodni udarec utrpi, ko Sovjeti prenehajo s pravočasnimi plačili, kar tudi
Iskra Delto pahne v hude finančne težave. Te izkoristijo akterji ZDA, ki med delavce Iskre
Delte sejejo nezadovoljstvo in podpirajo nasprotnike podjetja znotraj Slovenije. Določen del
delavcev napove prenehanje z delom, če njihove plače ne pridejo pravočasno in ko plača res
ne pride, se grožnje držijo. Občutek nemoči prepriča direktorja v presenetljiv odstop, k
kateremu je botrovala tudi ponudba prestižnega šolanja na institutu MIT v ZDA.
Direktorjev odstop, težave pri likvidnosti in nesoglasja med novih vodstvenim kadrom
podjetja so povzročili tudi, da so kupci začeli zadrževati naročila. Finančne težave so se tako
le povečevale do nevzdržne točke in povzročale nezadovoljstvo znotraj podjetja, vse to pa so
nasprotniki ob podpori ZDA hitro izkoristili in izvedli razkroj ter stečaj podjetja. Glavno
vlogo pri tem sta igrala vodstvo Iskre in njena interna banka, ki si uspe prilastiti večino
premoženja Iskre Delte z obljubo pomoči pri premostitvi finančnih težav, ki se je nato ne drži
in izpelje razkroj in stečaj Iskre Delte.

### Zaključek
Slovenska podjetja, ki so razvijala informacijsko tehnologijo, z Iskro Delto na čelu so
predstavljala eno gonilnih sil razvoja informacijske tehnologije in računalnikov. Iskra Delta je
žela izjemne uspehe na domačem in tujem trgu ter postavljala mejnike mogočega, predvsem s
svojim sodelovanjem z Ljudsko republiko Kitajsko. Še bolj izjemno je dejstvo, da ji je vse to
uspelo brez pomoči domače vlade, svoje finance so v največji meri krepili s prodajo in
odličnim čutom za podjetništvo.
Propad Iskre Delte ostaja skrivnosten, saj obstaja veliko javnosti nepoznanih spremenljivk in
dejavnikov, naš glavni vir za opis njenega propada pa predstavlja pričevanje njenega
direktorja Janeza Škrubeja. A verjetno poglavitni razlog za njen razkroj ostajajo napetosti na
domačem terenu, dejstvo, da ni imela pomoči vlade, in še posebej, da je zaradi svojih
nenadejanih uspehov prestavljala preveliko tveganje za lastno vlado in tuje politične akterje.

------
[Nazaj na pregled zgodovine]({{site.base}}/SloRaDe/zgodovina)