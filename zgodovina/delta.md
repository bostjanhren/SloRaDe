---
layout: page
title: "Delta"
foto: delta.jpg
categories: slo-page
---

# Delta

Podjetje Delta je imelo podpisano pogodbo z DEC-om in od njih dobivalo le najnujnejše dele,
medtem ko so komponente za električno napajanje, hlajenje, ohišje in aplikativne programske
dele računalnika proizvajali sami. Ker so bili v Delti zaposleni izobraženi in izkušeni delavci,
ki so prihajali iz Oddelka za računalništvo in informatiko Fakultete za elektrotehniko,
Oddelka za digitalno tehniko Instituta Jožefa Stefana in Oddelka za zastopanje tujih firm v
slovenskem trgovskem podjetju Elektrotehna, se je Delta zelo hitro razvijala in leta 1977 že
izdelala svoj prvi računalnik, ki so ga poimenovali kar Delta 340.

Računalnik je bil izdelan po lastni zasnovi in konfiguraciji. Od podjetja DEC je bil v
računalniku le procesor PDP in operacijski software, ostale enote pa so bile narejene v Delti
ali pa kupljene s strani ostalih svetovnih dobaviteljev. Lastna aplikativna programska oprema
in domače elektronske rešitve, ki so omogočale delovanje računalnika, so omogočile Delti, da
za računalnik ni bilo potrebno kupiti licenčnih dajatev, kar je bilo nujno pri izdelavi prejšnjih
računalnikov. Kljub temu je bil Delta 340 kompatibilen z DEC-ovimi računalniki. Deltovci so
bili zdaj pred težjo nalogo – računalnik prodati in se tako poskušati uveljaviti kot podjetje, ki
izdeluje računalnike, v celoti izdelane v Jugoslaviji. Zato so v letu 1978 naredili ogromno
marketinško potezo in računalnik podarili Titu za njegov rojstni dan. Za računalnik so izdelali
program, ki je Titu, ko je računalnik prejel, začel predvajati Jugoslovansko himno, hkrati pa
se je na ekranu prikazal Titov portret. S tem so Deltovci poželi uspeh in Titovo naklonjenost,
ki jim je v kasnejših mesecih reševala njihov obstoj. Kmalu po tem, še v istem letu, se je Delta
izključila iz Elektrotehne in se začela povezovati z Iskro in [Gorenjem](../gorenje) v podjetje, imenovano
[Iskra Delta](../iskra_Delta). 

<!---Slika 2: Delta računalniški sistemi.-->
