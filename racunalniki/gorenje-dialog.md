---
layout: page
title: "Gorenje Dialog"
herofoto: hero/gorenje.jpg
---

# Gorenje Dialog

<br>

- 1981-1986
- Procesor Zilog Z80A (modeli H, 20, P) oz. Hitachi HD64180 (model M)
- 64 kB RAM pomnilnika (razširljiv do 256 kB na modelu P, 512 kB na modelu M)
- 16 kB ROM pomnilnika
- Operacijski sistem FEDOS ali FENIX
- Možnost razširitve npr. z grafično kartico

<br>
<br>

------

<br>

Dialog je družina 8-bitnih mikroračunalnikov, ki jih je razvil Laboratorij za računalniške strukture in sisteme (LRSS) na Fakulteti za elektrotehniko v Ljubljani (danes laboratorij spada pod Fakulteto za računalništvo in informatiko) za potrebe DO Procesna oprema, Gorenje.

Cilj projekta je bil izdelati cenen računalnik tako za interne potrebe Gorenja (poslovne aplikacije, pisarniško delo, servisne dejavnosti, krmiljenje laboratorijskih instrumentov, procesne meritve) kot za širše množice, vendar se slednje zaradi nizkega števila proizvedenih Dialogov ni uresničilo.

Proizvedeni so bili štirje modeli. Dialog H je hišni model, ki ima v ROM-u vgrajen FEBASIC, ki je domača implementacija takrat popularnega programskega jezika BASIC. Ostali modeli uporabljajo FEDOS, ki je domač ekvivalent takrat popularnega operacijskega sistema CP/M 2.2 in tako omogoča izvajanje mnogih tujih in domačih programov, razvitih za CP/M.

Za Dialog P in Dialog M je bil razvit tudi večuporabniški operacijski sistem FENIX, ki je omogočal povezavo do 16 Dialogov preko omrežja DanteNet, ki so ga tudi razvili v LRSS.

Poleg programske opreme je bil tudi zelo velik delež strojne opreme proizveden v Sloveniji: tiskana vezja, tipkovnica, pasivne komponente, ohišje, zaslon. Integrirana vezja (mikročipi) in disketni pogoni so bili uvoženi.

Dialog P in M je bilo mogoče razširiti z dodatnim pomnilnikom, vmesnikom za standard IEEE 488, omrežnim vmesnikom in barvno grafično kartico z ločljivostjo 256×256 in 16 barvami (iz palete 256).

Projekt se je ustavil ob pridružitvi Iskre Delte v SOZD Gorenje, saj je bil Dialog po zmogljivostih zelo podoben Deltinemu Partnerju, programi za CP/M pa so delovali na obeh.

Glej tudi

- Emulator Dialoga
- Diplomsko delo: Tomislav Zebič: Vmesnik za priključitev merilnih instrumentov na mikroračunalnik Dialog 20
- Diplomsko delo: Roman Mohar: Vmesnik za zvezno krmilno palico na mikroračunalniku Dialog 20

------

Viri

- Intervju z Nikolajem Zimicem
- Članek: J. Virant, I. Pepelnjak, T. Zebič, M. Bradeško: Možnosti in nemožnosti mikroračunalniškega sistema DIALOG. Elektrotehniški vestnik, 1987, št. 3.
- Interna dokumentacija LRSS

------

[Nazaj na pregled računalnikov]({{site.base}}/SloRaDe/racunalniki)
